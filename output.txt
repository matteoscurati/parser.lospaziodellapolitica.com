Lo Spazio della Politica nasce nel 2005 all’interno delle mura dell'Università Vita - Salute San Raffaele di Milano, nella Facoltà di Filosofia voluta e fondata da Massimo Cacciari, da un’idea di Moris Gasparri, Alessandro Aresu, Matteo Scurati e Stefano Tassone. L’idea originale prevede la creazione di incontri di studio, aperti al pubblico e soprattutto ai giovani, incentrati su temi a metà tra riflessioni culturali e sfide politiche. Il primo luogo dove questi si svolgono è la Casa della Cultura, istituzione storica della sinistra milanese, che nel 2006 ospita le nostre iniziative con personaggi quali Fabio Mini, Lucio Caracciolo, Massimo Cacciari, Mario Tronti, Roberto Esposito ed Enzo Bianchi.

Nello stesso anno, Lo Spazio della Politica rafforza il proprio legame con uno dei docenti della Facoltà di Filosofia, il prof. Guido Rossi. Con lui si instaura un rapporto di reciproca stima e collaborazione, sul piano culturale e sul piano umano, che va al di là dell’insegnamento universitario.

Uno dei nostri maggiori campi di ricerca è la politica estera, e a partire da questa passione nell’estate 2007 abbiamo redatto un Manifesto per la politica estera del Partito Democratico e avviato una collaborazione con Limes, la rivista italiana di geopolitica, attraverso il direttore Lucio Caracciolo. Inoltre, nello stesso periodo, ci dedichiamo allo studio critico e all’approfondimento di alcune figure della cosiddetta Prima Repubblica, e a partire da questo lavoro ideiamo, in collaborazione con la Fondazione Gianni Pellicani di Venezia, un ciclo di incontri dal titolo “La Grande Politica e il Futuro dell’Italia”.

Il primo nucleo di pensiero de Lo Spazio della Politica è a Milano, la città in cui siamo giunti da diverse parti d'Italia per seguire la passione dello studio. Milano è una città su cui cerchiamo di riflettere perché rappresenta un crocevia per i temi e problemi della politica nazionale ed europea. Proprio in quest’ottica, comincia una collaborazione con la Fondazione ItalianiEuropei , che a Milano ha aperto una nuova sede nel 2007. I nostri progetti futuri, incentrati sul futuro del Partito Democratico, cercheranno di tenere insieme le stelle polari “pensiero” e “politica”, perché riteniamo che solo da una loro contaminazione feconda possa nascere un vero progetto politico.